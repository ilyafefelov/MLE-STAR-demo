**УДК 518.143.6:634.2:632.38**  
*Екологія, управління рослинними ресурсами та біотехнологія*  
**Микеладзе Я.А.,** магістрант, **Бородай В.В.,**  доктор біологічних наук, доцент, **Клюваденко А.А.,** кандидат с-г наук**, Олійник О.О.,** аспірант.  
**РОЗРОБКА ТА ОПТИМІЗАЦІЯ ТЕХНОЛОГІЇ МІКРОКЛОНАЛЬНОГО РОЗМНОЖЕННЯ ПІДЩЕПИ**  ***GISELA 6*** (***Prunus cerasus «Schattenmorelle»×Prumus canescens)***

*Національний університет біоресурсів і природокористування України, м. Київ*

Оскільки черешня та вишня є найбільш сильнорослими серед кісточкових культур, для створення інтенсивних насаджень потрібно використовувати карликові та напівкарликові клонові підщепи, які забезпечують слаборослість і зимостійкість дерев, високу врожайність, довговічність та прискорюють вступ у плодоносіння. Однією з найпоширеніших карликових підщеп для черешні та вишні є підщепа *Gisela 6*. Дерева черешні на цій підщепі відзначаються довговічністю, морозостійкістю, доброю сумісністю та високою питомою продуктивністю \[1\]. Оскільки дана культура не розмножується традиційними способами, застосування технології культивування *in vitro* є актуальним методом розмноження, що не залежить від пори року і дає змогу підвищити якість садивного матеріалу та обсяги виробництва \[2\].  
Для ініціювання культури *in vitro* використовували верхівкові та пазушні бруньки з рослин. Як стерилізуючий агент брали 70%-й етанол, 20% перекис водню та сулему (0,1% HgCl2) з різним часом експозиції. На етапі введення в культуру застосовували безгормональне живильне середовище Мурасіге-Скуга (MS). Регенераційну здатність тканин і органів рослин *in vitro* досліджували на середовищах МS з додаванням різних концентрацій БАП (6-Бензиламінопурин)  та кінетину.  Культивування проводили у термальній кімнаті за температури \+ 25-26°С, відносній вологості повітря 70-75%, освітленості 2,0 \- 3,0 клк та за 16-годинного фотоперіоду.  
Для індукції ризогенезу використовували три варіанти живильних середовищ: 1 варіант – безгормональне живильне середовище MS, 2 варіант – ½ MS з додаванням активованого вугілля, 3 варіант – ½ MS з додаванням 2,0 мг/л ІМК (β-індолілмасляна кислота). Контролем було середовище МS без регуляторів росту.  
Найбільш ефективною схемою стерилізації виявилась наступна: промивання насіння мильним розчином, дистильованою водою, обробка 70% етанолом протягом 1 хв. Кінцевим етапом стерилізації було витримування експлантатів у розчині 0,1% сулеми (HgCl2)  протягом 10 хв. з наступним 3-разовим промиванням стерильною дистильованою водою, що дозволило отримати 85,7% асептичних рослин. Регенераційна здатність експлантатів значною мірою залежала від складу живильного середовища, зокрема концентрації та співвідношення регуляторів росту. Найбільш оптимальним середовищем для культивування рослин підщепи *Gisela 6* є MS \+ 1,5 мг/л БАП \+ 0,5 мг/л кінетину. Максимальний відсоток ризогенезу склав 90 % на середовищі MS \+ 2,0 мг/л ІМК .  
Перелік посилань:  
1\. 1\. Fidanci A., Burak M., Erenoglu B., Akcay M.E. 2008\. Determination of in vitro propagation techniques for some clonal cherry rootstocks. Acta Horticulturae. 795: 409–12.   
2\. Pierik R. L. M. 1997\. In Vitro Culture of Higher Plants, Kluwer Academic Publishers, Netherlands: 348 p.

